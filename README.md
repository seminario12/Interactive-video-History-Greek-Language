ΜΗΝ  ΠΑΣ / DO  NOT  GO
Μετατροπή βραβευμένης ταινίας μας σε διαδραστική δραστηριότητα.


https://content.e-me.edu.gr/wp-admin/admin-ajax.php?action=h5p_embed&id=1034225


Ο στόχος της συγκεκριμένης διδακτικής δραστηριότητας είναι να εμπλέξει τους μαθητές και τις μαθήτριες στην προσέγγιση ενός ιστορικού γεγονότος
(το στρατιωτικό πραξικόπημα στην Κύπρο που οδήγησε στην κατάληψη του βόρειου τμήματος του νησιού) 
και ταυτόχρονα να συνδέσει το ιστορικό γεγονός με την ανάπτυξη μιας φιλικής σχέσης ανάμεσα σε δύο φοιτήτριες. 
Το σκεπτικό της δημιουργίας της συγκεκριμένης διαδραστικής δραστηριότητας σχετίζεται αφενός με το γεγονός ότι οι μαθητές/τριες δεν γνωρίζουν
τα συγκεκριμένα ιστορικά γεγονότα και αφετέρου με το ότι οι ανθρώπινες σχέσεις και ειδικά οι φιλικές σχέσεις που αναπτύσσονται 
στην εφηβική και μετεφηβική ηλικία απασχολούν τους/τις μαθητές/τριες. 
Χρησιμοποιήθηκε το εργαλείο της e-me content “interactive video” προκειμένου οι μαθητές και οι μαθήτριες να μην είναι παθητικοί δέκτες
των πληροφοριών που εμπεριέχει η μαθητική ταινία μας (απέσπασε το 2ο Πανελλήνιο Βραβείο) αλλά να συγκεντρώνουν την προσοχή τους σε συγκεκριμένα σημεία αυτής.
Με την προσθήκη του εργαλείου αυτού η προστιθέμενη αξία της μαθητικής ταινίας γίνεται μεγαλύτερη γιατί κινητοποιεί τους/τις μαθητές/τριες
κατά την παρακολούθησή της και δεν τους/τις αφήνει να γίνουν παθητικοί αποδέκτες της.

Συνοπτικά το περιεχόμενο: 
Η Αθηνά (Κύπρια) και η Χριστίνα (Ελλαδίτισσα) συναντιούνται στο Πανεπιστήμιο Κρήτης και συγκατοικούν. Ανάμεσά τους αναπτύσσεται μια φιλική σχέση
και όλα κυλούν ομαλά μέχρι τη στιγμή που η Χριστίνα αποφασίζει να συμμετάσχει σε εκδρομή του Παν/μίου στα Κατεχόμενα της Κύπρου. 
Χωρίς να το πολυσκεφτεί, παραγνωρίζοντας το ότι η συγκάτοικός της μπορεί να κουβαλάει το τραύμα του ξεριζωμού, επιδεικνύει υπεροπτική συμπεριφορά. 
Η συμπεριφορά της αυτή έφερε τη ρήξη στις σχέσεις τους…

Η ταινία μπορεί να χρησιμοποιηθεί στα μαθήματα της Ιστορίας (Αρχαία Ελλάδα: αποικισμός Κύπρου και Σύγχρονη Ιστορία: η εθνική τραγωδία)
και της Νέας Ελληνικής Γλώσσας (το video ως κείμενο πολυγραμματισμών): 
ως αφόρμηση για την κινητοποίηση του ενδιαφέροντος για τα σχετικά ιστορικά γεγονότα αλλά και ως πεδίο προβληματισμού
για θέματα προσφυγιάς και μετανάστευσης, σεβασμού και αλληλεγγύης κ.ά.
